1.1	Continuant superi pleno Romana favore
1.2	gaudia successusque novis successibus augent:
1.3	conubii necdum festivos regia cantus
1.4	sopierat, cecinit fuso Gildone triumphos,
1.5	et calidis thalami successit laurea sertis, 
1.6	sumeret ut pariter princeps nomenque mariti
1.7	victorisque decus; Libyae post proelia crimen
1.8	concidit Eoum, rursusque Oriente subacto
1.9	consule defensae surgunt Stilichone secures,
1.10	ordine vota meant, equidem si carmen in unum 
1.11	tantarum sperem cumulos advolvere rerum,
1.12	promptius imponam glaciali Pelion Ossae.
1.13	si partem tacuisse velim, quodcumque relinquam
1.14	maius erit. veteres actus primamque iuventam
1.15	prosequar? ad sese mentem praesentia ducunt. 
1.16	narrem iustitiam? resplendet gloria Martis.
1.17	armati referam vires? plus egit inermis.
1.18	quod floret Latium, Latio quod reddita servit
1.19	Africa, vicinum quod nescit Hiberia Maurum,
1.20	tuta quod imbellem miratur Gallia Rhenum, 
1.21	aut gelidam Thracen decertatosque labores
1.22	Hebro teste canam? magnum mihi panditur aequor,
1.23	ipsaque Pierios lassant proclivia currus
1.24	laudibus innumeris. Etenim mortalibus ex quo
1.25	tellus coepta coli, numquam sincera bonorum 
1.26	sors ulli concessa viro. quem vultus honestat,
1.27	dedecorant mores; animus quem pulchrior ornat,
1.28	corpus destituit. bellis insignior ille,
1.29	sed pacem foedat vitiis. hic publica felix,
1.30	sed privata minus, partitum; singula quemque 
1.31	nobilitant: hunc forma decens, hunc robur in armis,
1.32	hunc rigor, hunc pietas, illum sollertia iuris,
1.33	hunc suboles castique tori, sparguntur in omnes,
1.34	in te mixta fluunt; et quae divisa beatos
1.35	efficiunt, collecta tenes. Ne facta revolvam 
1.36	militiamque patris, cuius producere famam,
1.37	si nihil egisset clarum nec fida Valenti
1.38	dextera duxisset rutilantes crinibus alas,
1.39	sufficeret natus Stilicho: mens ardua semper
1.40	a puero, tenerisque etiam fulgebat in annis 
1.41	fortunae maioris honos. erectus et acer
1.42	nil breve moliri, nullis haerere potentum
1.43	liminibus fatisque loqui iam digna futuris.
1.44	lam tum conspicuus, iam tum venerabilis ibas
1.45	spondebatque ducem celsi nitor igneus oris 
1.46	membrorumque modus, qualem nec carmina fingunt
1.47	semideis. quacumque alte gradereris in urbe,
1.48	cedentes spatiis adsurgentesque videbas
1.49	quamvis miles adhuc. taciti suffragia vulgi
1.50	iam tibi detulerant, quidquid mox debuit aula. 
1.51	Vix primaevus eras, pacis cum mitteris auctor
1.52	Assyriae; tanta foedus cum gente ferire
1.53	commissum iuveni. Tigrim transgressus et altum
1.54	Euphraten Babylona petis. stupuere severi
1.55	Parthorum proceres, et plebs pharetrata videndi 
1.56	flagravit studio, defixaeque hospite pulchro
1.57	Persides arcanum suspiravere calorem.
1.58	turis odoratae cumulis et messe Sabaea
1.59	pacem conciliant arae; penetralibus ignem
1.60	sacratum rapuere adytis rituque iuvencos 
1.61	Chaldaeo stravere magi, rex ipse micantem
1.62	inclinat dextra pateram secretaque Beli
1.63	et vaga testatur volventem sidera Mithram.
1.64	si quando sociis tecum venatibus ibant,
1.65	quis Stilichone prior ferro penetrare leones 
1.66	comminus aut longe virgatas figere tigres?
1.67	flectenti faciles cessit tibi Medus habenas;
1.68	torquebas refugum Parthis mirantibus arcum.
1.69	Nubilis interea maturae virginis aetas
1.70	urgebat patrias suspenso principe curas, 
1.71	quem simul imperioque ducem nataeque maritum
1.72	prospiceret; dubius toto quaerebat ab axe
1.73	dignum coniugio generum thalamisque Serenae.
1.74	iudicium virtutis erat; per castra, per urbes,
1.75	per populos animi cunctantis libra cucurrit. 
1.76	tu legeris tantosque viros, quos obtulit orbis,
1.77	intra consilium vincis sensumque legentis,
1.78	et gener Augustis olim socer ipse futurus
1.79	accedis. radiis auri Tyriaque superbit
1.80	maiestate torus; comitata parentibus exit 
1.81	purpureis virgo. stabat pater inde tropaeis
1.82	inclitus; inde pium matris regina gerebat
1.83	obsequium gravibus subnectens flammea gemmis.
1.84	tunc et Solis equos, tunc exultasse choreis
1.85	astra ferunt mellisque lacus et flumina lactis 
1.86	erupisse solo, cum floribus aequora vernis
1.87	Bosphorus indueret roseisque evincta coronis
1.88	certantes Asiae taedas Europa levaret.
1.89	Felix arbitrii princeps, qui congrua mundo
1.90	iudicat et primus censet, quod cernimus omnes. 
1.91	talem quippe virum natis adiunxit et aulae,
1.92	cui neque luxuries bello nec blanda periclis
1.93	otia nec lucis fructus pretiosior umquam
1.94	laude fuit. quis enim Visos in plaustra feroces
1.95	reppulit aut saeva Promoti caede tumentes 
1.96	Bastarnas una potuit delere ruina?
1.97	Pallantis iugulum Turno moriente piavit
1.98	Aeneas, tractusque rotis ultricibus Hector
1.99	irato vindicta fuit vel quaestus Achilli.
1.100	tu neque vesano raptas venalia curru 
1.101	funera nec vanam corpus meditaris in unum
1.102	saevitiam; turmas equitum peditumque catervas
1.103	hostilesque globos tumulo prosternis amici;
1.104	inferiis gens tota datur. nec Mulciber auctor
1.105	mendacis clipei fabricataque vatibus arma 
1.106	conatus iuvere tuos: tot barbara solus
1.107	milia iam pridem miseram vastantia Thracen
1.108	finibus exiguae vallis conclusa tenebas.
1.109	nec te terrisonus stridor venientis Alani
1.110	nec vaga Chunorum feritas, non falce Gelonus, 
1.111	non arcu pepulere Getae, non Sarmata conto.
1.112	extinctique forent penitus, ni more maligno
1.113	falleret Augustas occultus proditor aures
1.114	obstrueretque moras strictumque reconderet ensem,
1.115	solveret obsessos, praeberet foedera captis. 
1.116	Adsiduus castris aderat, rarissimus urbi,
1.117	si quando trepida princeps pietate vocaret;
1.118	vixque salutatis Laribus, vix coniuge visa,
1.119	deterso necdum repetebat sanguine campum.
1.120	nec stetit Eucherii dum carperet oscula saltem 
1.121	per galeam. patris stimulos ignisque mariti
1.122	vicit cura ducis, quotiens sub pellibus egit
1.123	Edonas hiemes et tardi flabra Bootae
1.124	sub divo Riphaea tulit! cumque igne propinquo
1.125	frigora vix ferrent alii, tune iste rigentem 
1.126	Danuvium calcabat eques nivibusque profundum
1.127	scandebat cristatus Athon lateque corusco
1.128	curvatas glacie silvas umbone ruebat.
1.129	nunc prope Cimmerii tendebat litora Ponti,
1.130	nunc dabat hibernum Rhodope nimbosa cubile. 
1.131	vos Haemi gelidae valles, quas saepe cruentis
1.132	stragibus aequavit Stilicho, vos Thracia tester
1.133	flumina, quae largo mutastis sanguine fluctus;
1.134	dicite, Bisaltae vel qui Pangaea iuvencis
1.135	scinditis, offenso quantae sub vomere putres 
1.136	dissiliant glaebis galeae vel qualia rastris
1.137	ossa peremptorum resonent inmania regum.
1.138	Singula complecti cuperem; sed densior instat
1.139	gestorum series laudumque sequentibus undis
1.140	obruimur. genitor caesi post bella tyranni 
1.141	iam tibi commissis conscenderat aethera terris,
1.142	ancipites rerum ruituro culmine lapsus
1.143	aequali cervice subis: sic Hercule quondam
1.144	sustentante polum melius librata pependit
1.145	machina nec dubiis titubavit Signifer astris 
1.146	perpetuaque senex subductus mole parumper
1.147	obstupuit proprii spectator ponderis Atlas.
1.148	Nulli barbariae motus; nil turbida rupto
1.149	ordine temptavit novitas, tantoque remoto
1.150	principe mutatas orbis non sensit habenas. 
1.151	nil inter geminas acies, ceu libera frenis,
1.152	ausa manus. certe nec tantis dissona linguis
1.153	turba nec armorum cultu diversior umquam
1.154	confluxit populus: totam pater undique secum
1.155	moverat Auroram; mixtis hic Colchus Hiberis, 
1.156	hic mitra velatus Arabs, hic crine decorus
1.157	Armenius; hic picta Saces fucataque Medus,
1.158	hic gemmata niger tentoria fixerat Indus;
1.159	hic Rhodani procera cohors, hic miles alumnus
1.160	Oceani. ductor Stilicho tot gentibus unus, 
1.161	quot vel progrediens vel conspicit occiduus sol.
1.162	in quo tam vario vocum generumque tumultu
1.163	tanta quies iurisque metus servator honesti
1.164	te moderante fuit, nullis ut vinea furtis
1.165	vel seges erepta fraudaret messe colonum, 
1.166	ut nihil aut saevum rabies aut turpe libido
1.167	suaderet, placidi servirent legibus enses.
1.168	scilicet in vulgus manant exempla regentum,
1.169	utque ducum lituos, sic mores castra sequuntur.
1.170	Denique felices aquilas quocumque moveres, 
1.171	arebant tantis epoti milibus amnes.
1.172	Illyricum peteres: campi montesque latebant.
1.173	vexillum navale dares: sub puppibus ibat
1.174	Ionium, nullas 1 succincta Ceraunia nimbis
1.175	nec iuga Leucatae feriens spumantia fluctu 
1.176	deterrebat hiems. tu si glaciale iuberes
1.177	vestigare fretum, securo milite ducti
1.178	stagna reluctantes quaterent Saturnia remi;
1.179	si deserta Noti, fontem si quaerere Nili,
1.180	Aethiopum medios penetrassent vela vapores. 
1.181	Te memor Eurotas, te rustica Musa Lycaei,
1.182	te pastorali modulantur Maenala cantu
1.183	Partheniumque nemus, quod te pugnante resurgens
1.184	aegra caput mediis erexit Graecia flammis.
1.185	plurima Parrhasius tunc inter corpora Ladon 
1.186	haesit et Alpheus Geticis angustus acervis
1.187	tardior ad Siculos etiamnunc pergit amores.
1.188	Miramur rapidis hostem succumbere bellis,
1.189	cum solo terrore ruant? non classica Francis
1.190	intulimus: iacuere tamen. non Marte Suebos 
1.191	contudimus, quis iura damus. quis credere possit?
1.192	ante tubam nobis audax Germania servit.
1.193	cedant, Druse, tui, cedant, Traiane, labores:
1.194	vestra manus dubio quidquid discrimine gessit,
1.195	transcurrens egit Stilicho totidemque diebus 
1.196	edomuit Rhenum, quot vos potuistis in annis;
1.197	quem ferro, adloquiis; quem vos cum milite, solus,
1.198	impiger a primo descendens fluminis ortu
1.199	ad bifidos tractus et iuncta paludibus ora
1.200	fulmineum perstrinxit iter; ducis impetus undas 
1.201	vincebat celeres, et pax a fonte profecta
1.202	cum Rheni crescebat aquis. ingentia quondam
1.203	nomina, crinigero flaventes vertice reges,
1.204	qui nec principibus donis precibusque vocati
1.205	paruerant, iussi properant segnique verentur 
1.206	offendisse mora; transvecti lintribus amnem
1.207	occursant ubicumque velit. nec fama fefellit
1.208	iustitiae: videre pium, videre fidelem.
1.209	quem veniens timuit, rediens Germanus amavit.
1.210	illi terribiles, quibus otia vendere semper 
1.211	mos erat et foeda requiem mercede pacisci,
1.212	natis obsidibus pacem tam supplice vultu
1.213	captivoque rogant, quam si post terga revincti
1.214	Tarpeias pressis subeant cervicibus arces.
1.215	omne, quod Oceanum fontesque interiacet Histri, 
1.216	unius incursu tremuit; sine caede subactus
1.217	servitio Boreas exarmatique Triones.
1.218	Tempore tam parvo tot proelia sanguine nullo
1.219	perficis et luna nuper nascente profectus
1.220	ante redis, quam tota fuit, Rhenumque minacem 
1.221	cornibus infractis adeo mitescere cogis,
1.222	ut Salius iam rura colat flexosque Sygambrus
1.223	in falcem curvet gladios, geminasque viator
1.224	cum videat ripas, quae sit Romana, requirat;
1.225	ut iam trans fluvium non indignante Chauco 
1.226	pascat Belga pecus, mediumque ingressa per Albim
1.227	Gallica Francorum montes armenta pererrent;
1.228	ut procul Hercyniae per vasta silentia silvae
1.229	venari tuto liceat, lucosque vetusta
1.230	religione truces et robur numinis instar 
1.231	barbarici nostrae feriant impune bipennes.
1.232	Ultro quin etiam devota mente tuentur
1.233	victorique favent. quotiens sociare catervas
1.234	oravit iungique tuis Alamannia signis!
1.235	nec doluit contempta tamen, spretoque recessit 
1.236	auxilio laudata fides, provincia missos
1.237	expellet citius fasces quam Francia reges,
1.238	quos dederis. acie nec iam pulsare rebelles,
1.239	sed vinclis punire licet; sub iudice nostro
1.240	regia Romanus disquirit crimina carcer: 
1.241	Marcomeres Sunnoque docet; quorum alter Etruscum
1.242	pertulit exilium; cum se promitteret alter
1.243	exulis ultorem, iacuit mucrone suorum:
1.244	res avidi concire novas odioque furentes
1.245	pacis et ingenio scelerumque cupidine fratres. 
1.246	Post domitas Arctos alio prorupit ab axe
1.247	tempestas et, ne qua tuis intacta tropaeis
1.248	pars foret, Australis sonuit tuba, moverat omnes
1.249	Maurorum Gildo populos, quibus inminet Atlas
1.250	et quos interior nimio plaga sole relegat: 
1.251	quos vagus umectat Cinyps et proximus hortis
1.252	Hesperidum Triton et Gir notissimus amnis
1.253	Aethiopum, simili mentitus gurgite Nilum;
1.254	venerat et parvis redimitus Nuba sagittis
1.255	et velox Garamas, nec quamvis tristibus Hammon 
1.256	responsis alacrem potuit Nasamona morari.
1.257	stipantur Numidae campi, stant pulvere Syrtes
1.258	Gaetulae, Poenus iaculis obtexitur aer.
1.259	hi virga moderantur equos; his fulva leones
1.260	velamenta dabant ignotarumque ferarum 
1.261	exuviae, vastis Meroe quas nutrit harenis;
1.262	serpentum patulos gestant pro casside rictus;
1.263	pendent vipereae squamosa pelle pharetrae.
1.264	non sic intremuit Simois, cum montibus Idae
1.265	nigra coloratus produceret agmina Memnon, 
1.266	non Ganges, cum tela procul vibrantibus Indis
1.267	inmanis medium vectaret belua Porum.
1.268	Porus Alexandro, Memnon prostratus Achilli,
1.269	Gildo nempe tibi. Nec solum fervidus Austrum,
1.270	sed partes etiam Mavors agitabat Eoas. 
1.271	quamvis obstreperet pietas, his ille regendae
1.272	transtulerat nomen Libyae scelerique profano
1.273	fallax legitimam regni praetenderat umbram.
1.274	surgebat geminum varia formidine bellum,
1.275	hoc armis, hoc triste dolis. hoc Africa saevis 
1.276	cinxerat auxiliis, hoc coniuratus alebat
1.277	insidiis Oriens. illinc edicta meabant
1.278	corruptura duces; hinc frugibus atra negatis
1.279	urgebat trepidamque fames obsederat urbem.
1.280	exitiale palam Libycum; civile pudoris 
1.281	obtentu tacitum. Tales utrimque procellae
1.282	cum fremerent lacerumque alternis ictibus anceps
1.283	imperium pulsaret hiems, nil fessa remisit
1.284	officii virtus contraque minantia fata
1.285	pervigil eventusque sibi latura secundos 
1.286	maior in adversis micuit: velut arbiter alni,
1.287	nubilus Aegaeo quam turbine vexat Orion,
1.288	exiguo clavi flexu declinat aquarum
1.289	verbera, nunc recta, nunc obliquante carina
1.290	callidus, et pelagi caelique obnititur irae. 
1.291	Quid primum,Stilicho,mirer? quod cautus ad omnes
1.292	restiteris fraudes, ut te nec noxia furto
1.293	littera nec pretio manus inflammata lateret?
1.294	quod nihil in tanto circum terrore locutus
1.295	indignum Latio? responsa quod ardua semper 
1.296	Eois dederis, quae mox effecta probasti — 
1.297	securus, quamvis et opes et rura tenerent
1.298	insignesque domos? levis haec iactura; nec umquam
1.299	publica privatae cesserunt commoda causae,
1.300	dividis ingentes curas teque omnibus unum 
1.301	obicis, inveniens animo quae mente gerenda,
1.302	efficiens patranda manu, dictare paratus
1.303	quae scriptis peragenda forent. quae brachia centum,
1.304	quis Briareus aliis numero crescente lacertis
1.305	tot simul obiectis posset confligere rebus: 
1.306	evitare dolos; veteres firmare cohortes,
1.307	explorare novas; duplices disponere classes,
1.308	quae fruges aut bella ferant; aulaeque tumultum
1.309	et Romae lenire famem? quot nube soporis
1.310	inmunes oculi per tot discurrere partes, 
1.311	tot loca sufficerent et tam longinqua tueri?
1.312	Argum fama canit centeno lumine cinctum
1.313	corporis excubiis unam servasse iuvencam!
1.314	Unde tot adlatae segetes? quae silva carinas
1.315	texuit? unde rudis tanto tirone iuventus 
1.316	emicuit senioque iterum vernante resumpsit
1.317	Gallia bis fractas Alpino vulnere vires?
1.318	non ego dilectu, Tyrii sed vomere Cadmi
1.319	tam subitas acies concepto dente draconis
1.320	exiluisse reor: Dircaeis qualis in arvis 
1.321	messis cum proprio mox bellatura colono
1.322	cognatos strinxit gladios, cum semine iacto
1.323	terrigenae galea matrem nascente ferirent
1.324	armifer et viridi floreret milite sulcus,
1.325	hoc quoque non parva fas est cum laude relinqui, 
1.326	quod non ante fretis exercitus adstitit ultor,
1.327	ordine quam prisco censeret bella senatus.
1.328	neglectum Stilicho per tot iam saecula morem
1.329	rettulit, ut ducibus mandarent proelia patres
1.330	decretoque togae felix legionibus iret 
1.331	tessera. Romuleas leges rediisse fatemur,
1.332	cum procerum iussis famulantia cernimus arma.
1.333	Tyrrhenum poteras cunctis transmittere signis
1.334	et ratibus Syrtes, Libyam complere maniplis;
1.335	consilio stetit ira minor, ne territus ille 
1.336	te duce suspecto Martis graviore paratu
1.337	aut in harenosos aestus zonamque rubentem
1.338	tenderet aut solis fugiens transiret in ortus
1.339	missurusve sibi certae solacia mortis
1.340	oppida dirueret flammis. res mira relatu: 
1.341	ne timeare times et, quem vindicta manebat,
1.342	desperare vetas. quantum fiducia nobis
1.343	profuit! hostilis salvae Carthaginis arces;
1.344	inlaesis Tyrii gaudent cultoribus agri,
1.345	quos potuit vastare fuga. spe captus inani 
1.346	nec se subripuit poenae nostrisque pepercit:
1.347	demens, qui numero tantum, non robore mensus
1.348	Romanos rapidis ibat ceu protinus omnes
1.349	calcaturus equis et, quod iactare solebat,
1.350	solibus effetos mersurus pulvere Gallos. 
1.351	sed didicit non Aethiopum geminata venenis
1.352	vulnera, non fusum crebris hastilibus imbrem,
1.353	non equitum nimbos Latiis obsistere pilis.
1.354	sternitur ignavus Nasamon, nec spicula supplex
1.355	iam torquet Garamas; repetunt deserta fugaces 
1.356	Autololes; pavidus proiecit missile Mazax.
1.357	cornipedem Maurus nequiquam hortatur anhelum;
1.358	praedonem lembo profugum ventisque repulsum
1.359	suscepit merito fatalis Tabraca portu
1.360	expertum quod nulla tuis elementa paterent 
1.361	hostibus, et laetae passurum iurgia plebis
1.362	fracturumque reos humili sub iudice vultus.
1.363	Nil tribuat Fortuna sibi. sit prospera semper
1.364	ilia quidem; sed non uni certamina pugnae
1.365	credidimus totis nec constitit alea castris 
1.366	nutatura semel; si quid licuisset iniquis
1.367	casibus, instabant aliae post terga biremes;
1.368	venturus dux maior erat. Victoria nulla
1.369	clarior aut hominum votis optatior umquam
1.370	contigit. an quisquam Tigranen armaque Ponti 
1.371	vel Pyrrhum Antiochique fugam vel vincla Iugurthae
1.372	conferat aut Persen debellatumque Philippum?
1.373	hi propagandi ruerant pro limite regni;
1.374	hic stabat Romana salus. ibi tempora tuto
1.375	traxerunt dilata moras; hic vincere tarde 
1.376	vinci paene fuit. discrimine Roma supremo
1.377	inter supplicium populi deforme pependit;
1.378	et tantum Libyam fructu maiore recepit
1.379	quam peperit, quantum graviorem amissa dolorem
1.380	quam necdum quaesita movent, quis Punica gesta, 
1.381	quis vos, Scipiadae, quis te iam, Regule, nosset,
1.382	quis lentum caneret Fabium, si iure perempto
1.383	insultaret atrox famula Carthagine Maurus?
1.384	haec omnes veterum revocavit adorea lauros;
1.385	restituit Stilicho cunctos tibi, Roma, triumphos. 
2.1	Hactenus armatae laudes : nunc qualibus orbem
2.2	moribus et quanto frenet metuendus amore,
2.3	quo tandem flexus trabeas auctore rogantes
2.4	induerit fastisque suum concesserit annum,
2.5	mitior incipiat fidibus iam Musa remissis. 
2.6	Principio magni custos Clementia mundi,
2.7	quae Iovis incoluit zonam, quae temperat aethram
2.8	frigoris et flammae medio, quae maxima natu
2.9	caelicolum. nam prima chaos Clementia solvit
2.10	congeriem miserata rudem vultuque sereno 
2.11	discussis tenebris in lucem saecula fudit.
2.12	haec dea pro templis et ture calentibus aris
2.13	te fruitur posuitque suas hoc pectore sedes.
2.14	haec docet ut poenis hominum vel sanguine pasci
2.15	turpe ferumque putes ; ut ferrum, Marte cruentum,
2.16	siccum pace feras ; ut non infensus alendis 
2.17	materiem praestes odiis ; ut sontibus ultro
2.18	ignovisse velis, deponas ocius iram
2.19	quam moveas, precibus numquam implacabilis obstes,
2.20	obvia prosternas prostrataque more leonum 
2.21	despicias, alacres ardent qui frangere tauros,
2.22	transiliunt praedas humiles. hac ipse magistra
2.23	das veniam victis, hac exorante calores
2.24	horrificos et quae, numquam nocitura, timentur
2.25	iurgia contentus solo terrore coerces 
2.26	aetherii patris exemplo, qui cuncta sonoro
2.27	concutiens tonitru Cyclopum spicula differt
2.28	in scopulos et monstra maris nostrique cruoris
2.29	parcus in Oetaeis exercet fulmina silvis.
2.30	Huic divae germana Fides eademque sorori 
2.31	corde tuo delubra tenens sese omnibus actis
2.32	inserit. haec docuit nullo livescere fuco,
2.33	numquam falsa loqui, numquam promissa morari ;
2.34	invisos odisse palam, non virus in alto
2.35	condere, non laetam speciem praemittere fraudi, 
2.36	sed certum mentique parem componere vultum ;
2.37	occulto saevire vetat, prodesse remittit.
2.38	haec et amicitias longo plus tempore firmat
2.39	mansuroque adamante ligat ; nec mobile mutat
2.40	ingenium, parvae strepitu nec vincula noxae 
2.41	dissolvi patitur, nec fastidire priorem
2.42	inlicitur veniente novo, benefacta tenere,
2.43	respuere offensas facilis, pariterque minoris
2.44	officii magnique memor superare laborat
2.45	utque hostes armis, meritis sic vincit amicos. 
2.46	haec fovet absentes, hacc longe sola remotis
2.47	consulit, haec nullis avidam rumoribus aurem
2.48	pandit, ut ignarum numquam laesura clientem
2.49	insidiosa tuos alienent murmura sensus.
2.50	Nee vivis adnexus amor meminisse sepultos 
2.51	desinit ; in prolem transcurrit gratia patrum.
2.52	hac tu Theodosium, tenuit dum sceptra, colebas,
2.53	hac etiam post fata colis ; nec pignora curas
2.54	plus tua quam natos, dederat quos ille monendos
2.55	tutandosque tibi. iustos nimiumque fideles 
2.56	fama putat, qui, cum possint commissa negare,
2.57	maluerint nullo violati reddere quaestu :
2.58	at Stilicho non divitias aurique relictum
2.59	pondus, sed geminos axes tantumque reservat
2.60	depositum teneris, quantum sol igneus ambit. 
2.61	quid non intrepidus credas, cui regia tuto
2.62	creditur ? Hoc clipeo munitus Honorius altum
2.63	non gemuit patrem vitaeque et lucis in ipso
2.64	limine, contemptus numquam, dat iura subactis
2.65	gentibus et secum sentit crevisse triumphos. 
2.66	quem tu sic placida formas, sic mente severa,
2.67	ut neque desidiae tradas, dum pronus ad omne
2.68	quod libet obsequeris, nec contra nixus ovantem
2.69	confringas animum : secret© consona regno
2.70	ceu iuvenem doceas, moles quid publica poscat : 
2.71	ceu sanctum venerere senem patriisque gubernes
2.72	imperium monitis ; dominum summissus adores ;
2.73	obsequiis moderere ducem, pietate parentem.
2.74	hinc fuit ut primos in coniuge disceret ignes
2.75	ordirique virum non luxuriante iuventa, 
2.76	sed cum lege tori, casto cum foedere vellet.
2.77	principe tu felix genero : felicior ille
2.78	te socero. Fratrem levior nec cura tuetur
2.79	Arcadium ; nec, si quid iners atque impia turba
2.80	praetendens proprio nomen regale furori 
2.81	audeat, adscribis iuveni. discordia quippe
2.82	cum fremeret, numquam Stilicho sic canduit ira,
2.83	saepe lacessitus probris gladiisque petitus,
2.84	ut bello furias ultum, quas pertulit, iret
2.85	inlicito causamque daret civilibus armis : 
2.86	cuius fulta fide mediis dissensibus aulae
2.87	intemeratorum stabat reverentia fratrum.
2.88	quin et Sidonias chlamydes et cingula bacis
2.89	aspera gemmatasque togas viridesque smaragdo
2.90	loricas galeasque redundantes hyacinthis 
2.91	gestatosque patri capulis radiantibus enses
2.92	et vario lapidum distinctas igne coronas
2.93	dividis ex aequo, ne non augusta supellex
2.94	ornatusque pares geminis heredibus essent.
2.95	mittitur et miles, quamvis certamine partes 
2.96	iam tumeant. hostem muniri robore mavis
2.97	quam peccare fidem : permittis iusta petenti
2.98	idque negas solum, cuius mox ipse repulsa
2.99	gaudeat et quidquid fuerat deforme mereri.
2.100	Omnes praeterea, puro quae crimina pellunt 
2.101	ore, deae iunxere choros unoque receptae
2.102	pectore diversos tecum cinguntur in usus.
2.103	Iustitia utilibus rectum praeponere suadet
2.104	communesque sequi leges iniustaque numquam
2.105	largiri sociis. durum Patientia corpus 
2.106	instruit, ut nulli cupiat cessisse labori ;
2.107	Temperies, ut casta petas ; Prudentia, ne quid
2.108	inconsultus agas : Constantia, futtile ne quid
2.109	infirmumque geras. procul importuna fugantur
2.110	numina, monstriferis quae Tartarus edidit antris : 
2.111	ac primam scelerum matrem, quae semper habendo
2.112	plus sitiens patulis rimatur faucibus aurum,
2.113	trudis Avaritiam ; cuius foedissima nutrix
2.114	Ambitio, quae vestibulis foribusque potentum
2.115	excubat et pretiis commercia pascit honorum, 
2.116	pulsa simul. nec te gurges corruptior aevi
2.117	traxit ad exemplum, qui iam firmaverat annis
2.118	crimen et in legem rapiendi verterat usum.
2.119	denique non dives sub te pro rure paterno
2.120	vel laribus pallet ; non insidiator oberrat 
2.121	facturus quemcumque reum. non obruta virtus
2.122	paupertate latet. lectos ex omnibus oris
2.123	evehis et meritum, non quae cunabula, quaeris,
2.124	et qualis non unde satus. sub teste benigno
2.125	vivitur ; egregios invitant praemia mores. 
2.126	hinc priscae redeunt artes ; felicibus inde
2.127	ingeniis aperitur iter despectaque Musae
2.128	colla levant, opibusque fluens et pauper eodem
2.129	nititur ad fructum studio, cum cernat uterque
2.130	quod nec inops iaceat probitas nec inertia surgat divitiis.
2.131	Nee te iucunda fronte fefellit
2.132	luxuries, praedulce malum, quae dedita semper
2.133	corporis arbitriis hebetat caligine sensus
2.134	membraque Circaeis effeminat acrius herbis,
2.135	blanda quidem vultus, sed qua non taetrior ulla 
2.136	interius : fucata genas et amicta dolosis
2.137	inlecebris torvos auro circumlinit hydros,
2.138	ilia voluptatum multos innexuit hamis :
2.139	te numquam conata capit. non prava libido
2.140	stupris advigilat ; non tempora somnus agendi 
2.141	frustratur ; nullo citharae convivia cantu,
2.142	non pueri lasciva sonant, quis cernere curis
2.143	te vacuum potuit ? quis tota mente remissum
2.144	aut indulgentem dapibus, ni causa iuberet
2.145	laetitiae ? non indecores aeraria lassant 
2.146	expensae ; parvo non improba littera libro
2.147	absentum condonat opes, a milite parcus
2.148	diligeris ; neque enim neglectas pace cohortes
2.149	tunc ditas, cum bella fremunt. scis nulla placere
2.150	munera, quae metuens illis, quos spreverat, offert 
2.151	serus et incassum servati prodigus auri.
2.152	antevenis tempus non expectantibus ultro
2.153	munificus mensaeque adhibes et nomine quemque
2.154	compellas clari, sub te quod gesserat olim,
2.155	admonitum facti, figendaque sensibus addis 
2.156	verba, quibus magni geminatur gratia nodi. 1
2.157	Nee, si quid tribuas, iactatum saepius idem
2.158	exprobrare soles nec, quos promoveris, alto
2.159	turgidus adloqueris fastu nec prospera flatus
2.160	attollunt nimios. quin ipsa Superbia longe 
2.161	discessit, vitium rebus sollemne secundis
2.162	virtutumque ingrata comes, contingere passim
2.163	adfarique licet, non inter pocula sermo
2.164	captatur, pura sed libertate loquendi
2.165	seria quisque iocis nulla formidine miscet. 
2.166	quem videt Augusti socerum regnique parentem,
2.167	miratur conviva parem, cum tanta potestas
2.168	civem lenis agat. te doctus prisca loquentem,
2.169	te matura senex audit, te fortia miles 
2.170	adspersis salibus, quibus haud Amphiona quisquam
2.171	praeferat Aonios meditantem carmine muros
2.172	nec velit Orpheo migrantes pectine silvas.
2.173	Hinc amor, hinc veris et non fallacibus omnes
2.174	pro te solliciti votis ; hinc nomen ubique
2.175	plausibus, auratis celebrant hinc ora figuris. 
2.176	quae non incudes streperent, quae flamma vacaret
2.177	fabrilis, quantis fluerent fornacibus aera
2.178	effigies ductura tuas, quis devius esset
2.179	angulus aut regio quae non pro numine vultus
2.180	dilectos coleret, talem ni semper honorem 
2.181	respueres ? decus hoc rapiat, quem falsa timentum
2.182	munera decipiunt, qui se diffidit amari.
2.183	hoc solus sprevisse potest, qui iure meretur.
2.184	Undique legati properant generique sub ore
2.185	in tua centenas optant praeconia voces. 
2.186	grates Gallus agit, quod limite tutus inermi
2.187	et metuens hostile nihil nova culmina totis
2.188	aedificat ripis et saevum gentibus amnem
2.189	Thybridis in morem domibus praevelat amoenis.
2.190	hinc Poeni cumulant laudes, quod rura tyranno 
2.191	libera possideant ; hinc obsidione solutus
2.192	Pannonius potorque Savi, quod clausa tot annis
2.193	oppida laxatis ausus iam pandere portis
2.194	rursum cote novat nigras rubigine falces
2.195	exesosque situ cogit splendere ligones 
2.196	agnoscitque casas et collibus oscula notis
2.197	figit et impresso glaebis non credit aratro,
2.198	exsectis 1 inculta dabant quas saecula, silvis
2.199	restituit terras et opacum vitibus Histrum
2.200	conserit et patrium vectigal solvere gaudet, 
2.201	inmunis qui clade fuit. te sospite fas est
2.202	vexatum laceri corpus iuvenescere regni.
2.203	sub tot principibus quaecumque amisimus olim,
2.204	tu reddis. solo poterit Stilichone medente
2.205	crescere Romanum vulnus tectura cicatrix ; 
2.206	inque suos tandem fines redeunte colono
2.207	Illyricis iterum ditabitur aula tributis.
2.208	Nec tamen humano cedit caeleste favori
2.209	iudicium : cingunt superi concordibus unum
2.210	praesidiis hostesque tuos aut litore produnt 
2.211	aut totum oppositi claudunt fugientibus aequor
2.212	aut in se vertunt furiis aut militis ense
2.213	bacchati laniant Pentheo corpora ritu ;
2.214	insidias retegunt et in ipsa cubilia fraudum
2.215	ducunt ceu tenera venantem nare Molossi. 
2.216	ominibus ventura notant aut alite monstrant
2.217	aut monitos certa dignantur imagine somnos.
2.218	Pro quibus innumerae trabearum insignia terrae
2.219	certatim petiere tibi. poscentibus ipse
2.220	restiteras et mens, aliorum prona favori, 
2.221	index dura sui, facibus succensa pudoris
2.222	tarda verecundis excusat praemia causis.
2.223	ergo avidae tantosque novi spe consulis annos
2.224	elusae dominae pergunt ad limina Romae,
2.225	si minus adnuerit precibus, vel cogere certae 
2.226	cunctantem votoque moras auferre paratae.
2.227	conveniunt ad tecta deae, quae Candida lucent
2.228	monte Palatino. glaucis tum prima Minervae
2.229	nexa comam foliis fulvaque intexta micantem
2.230	veste Tagum tales profert Hispania voces : 
2.231	“Cunctamihi semper Stilicho, quaecumque poposci,
2.232	concessit tantumque suos invidit honores.
2.233	Augusti potuit soceri contemnere fasces :
2.234	iam negat et genero. si non ut ductor ab orbe
2.235	quem regit, accipiat saltem cognatus ab aula. 
2.236	exiguumne putat, quod sic amplexus Hiberam
2.237	progeniem nostros inmoto iure nepotes
2.238	sustinet, ut patrium commendet purpura Baetim ?
2.239	quod pulchro Mariae fecundat germine regnum ?
2.240	quod dominis speratur avus ?” Tum flava repexo 
2.241	Gallia crine ferox evinctaque torque decoro
2.242	binaque gaesa tenens animoso pectore fatur :
2.243	“qui mihi Germanos solus Francosque subegit,
2.244	cur nondum legitur fastis ? cur pagina tantum
2.245	nescit adhuc nomen, quod iam numerare decebat ? 
2.246	usque adeone levis pacati gloria Rheni ? ”
2.247	Inde Caledonio velata Britannia monstro,
2.248	ferro picta genas, cuius vestigia verrit
2.249	caerulus Oceanique aestum mentitur amictus :
2.250	me quoque vicinis pereuntem gentibus inquit 
2.251	“munivit Stilicho, totam cum Scottus Hivernen
2.252	movit et infesto spumavit remige Tethys.
2.253	illius effectum curis, ne tela timerem
2.254	Scottica, ne Pictum tremerem, ne litore toto
2.255	prospicerem dubiis venturum Saxona ventis.”
2.256	Tum spicis et dente comas inlustris eburno
2.257	et calido rubicunda die sic Africa fatur :
2.258	“sperabam nullas trabeis Gildone perempto
2.259	nasci posse moras, etiam nunc ille repugnat
2.260	et tanto dubitat fasces praebere triurapho, 
2.261	qui mihi Maurorum penitus lacrimabile nomen
2.262	ignorare dedit ?” Post has Oenotria lentis
2.263	vitibus intorquens hederas et palmite largo
2.264	vina fluens : “si vos adeo Stilichone curules
2.265	augeri flagratis ” ait “quas sola iuvare 
2.266	fama potest, quanto me dignius incitat ardor,
2.267	ut praesente fruar conscendentemque tribunal
2.268	prosequar atque anni pandentem claustra salutem ? ”
2.269	Talibus alternant studiis Romamque precantes,
2.270	pro cunctis, hortantur, eat. nec segnius ilia 
2.271	paruit officio, raptis sed protinus armis
2.272	ocior excusso per nubila sidere tendit.
2.273	transvehitur Tuscos Appenninusque volatu
2.274	stringitur. Eridanus clipei iam fulgurat umbra ;
2.275	constitit ante ducem tetrica nec Pallade vultum 
2.276	deterior nec Marte minor, tremit orbe corusco
2.277	iam domus et summae tangunt laquearia cristae :
2.278	tum prior attonitum gratis adfata querellis :
2.279	“Servatas, Stilicho, per te, venerande, curules,
2.280	ornatas necdum fateor. quid profuit anni 
2.281	servilem pepulisse notam ? defendis honorem
2.282	quem fugis, et spernis tota quem mole tueris ?
2.283	respuis oblatum, pro quo labente resistis ?
2.284	quae iam causa morae ? quo me cunctabere rursus
2.285	ingenio ? nullus Boreae metus, omnis et Austri 
2.286	ora silet : cecidit Maurus, Germania cessit
2.287	et Ianum pax alta ligat. te consule necdum
2.288	digna feror ? titulumne levem parvique nitoris
2.289	credimus, Augusti quo se decorare fatentur,
2.290	sub iuga quo gentes captivis regibus egi ?
2.291	Non, si prodigiis casus natura futures
2.292	signat, polluimur macula, quod reris, Eois
2.293	omen erat. quamquam nullis mi hi cognita rebus
2.294	fabula ; vix tanto risit de crimine rumor,
2.295	opprobrii stat nulla fides nec littera venit 
2.296	vulgatura nefas : in quo vel maxima virtus
2.297	est tua quod, nostros qui consulis omnia patres,
2.298	de monstris taceas. pellendi denique nulla
2.299	dedecoris sanctum violant oracula coetum
2.300	nec mea funestum versavit curia nomen. 
2.301	pars sceleris dubitasse fuit : quaecumque profana
2.302	pagina de primo venisset limine Phoebi,
2.303	ante fretum deleta mihi, ne turpia castis
2.304	auribus Italiae fatorum 1 exempla nocerent.
2.305	publicus ille furor, quantum tua cura peregit, 
2.306	secretum meruit, laetetur quisquis Eoos
2.307	scribere desierit fastos : portenta Gabinos
2.308	ista latent ; propriam labem texisse I'aborent.
2.309	cur ego, quem numquam didici sensive creatum,
2.310	gratuler exemptum ? delicti paenitet illos : 
2.311	nos nec credidimus. Fuerit tamen omnibus unum
2.312	crimen et ad nostras manaverit usque secures :
2.313	plus ideo sumenda tibi fastigia vitas,
2.314	ne pereat tam priscus honos, qui portus honorum
2.315	semper erat. nullo sarciri consule damnum 
2.316	excepto Stilichone potest, bene praescia tempus
2.317	mens tua distulerat ; titulo tunc crescere posses,
2.318	nunc per te titulus. consul succurre gravatis
2.319	consulibus, quicumque fuit, quicumque futurus ;
2.320	annum redde tuum, quem iam secura sequatur 
2.321	posteritas nec iam doleat defensa vetustas.
2.322	sic trabeis ultor Stilicho Brutusque repertor.
2.323	libertas populi primo tune consule Bruto
2.324	reddita per fasces ; hic fascibus expulit ipsis
2.325	servitium. instituit sublimem Brutus honorem ; 
2.326	adseruit Stilicho. plus est servasse repertum,
2.327	quam quaesisse novum, quid tardius ore rubenti
2.328	adnuis et solitus frontem circumfluit ignis ?
2.329	tandem vince tuum, vincis qui cuncta, pudorem.
2.330	Hos etiam, quamvis corrumpi munere nullo 
2.331	te certum est, mirare libens ac suscipe cinctus,
2.332	quos tibi divino mecum Tritonia duxit
2.333	pectine : tincta simul repetito murice fila
2.334	contulimus pensis et eodem nevimus auro,
2.335	aurea quo Lachesis sub te mihi saecula texit. 
2.336	hic ego promissam subolem sperataque mundo
2.337	pignora praelusi. veram mox ipse probabis
2.338	me vatem nostraeque fidem venientia telae
2.339	fata dabunt.”Dixit gremioque rigentia profert
2.340	dona, graves auro trabeas. insigne Minervam 
2.341	spirat opus, rutilis hic pingitur aula columnis
2.342	et sacri Mariae partus ; Lucina dolores
2.343	solatur ; residet fulgente puerpera lecto ;
2.344	sollicitae iuxta pallescunt gaudia matris.
2.345	susceptum puerum redimitae tempora Nymphae 
2.346	auri fonte lavant : teneros de stamine risus
2.347	vagitusque audire putes. iam creverat infans
2.348	ore ferens patrem : Stilicho maturior aevi
2.349	Martia recturo tradit praecepta nepoti.
2.350	parte alia spumis fucantem Serica frena 
2.351	sanguineis primae signatus flore iuventae
2.352	Eucherius flectebat equum iaculisque vel arcu
2.353	aurea purpureos tollentes cornua cervos
2.354	aureus ipse ferit. Venus hic invecta columbis
2.355	tertia regali iungit conubia nexu, 
2.356	pennatique nurum circumstipantur Amores
2.357	progenitam Augustis Augustorumque sororem.
2.358	Eucherius trepido iam flammea sublevat ore
2.359	virginis ; adridet retro Thermantia fratri.
2.360	iam domus haec utroque petit diademata sexu 
2.361	reginasque parit reginarumque maritos.
2.362	Talibus invitat donis dextraque gerendum
2.363	diva simul porrexit ebur ; sollemnibus urnam
2.364	commovet auspiciis avibusque incepta secundat.
2.365	tunc habiles armis umeros iam vestibus ambit 
2.366	Romuleis ; Latii sederunt pectore cultus
2.367	loricaeque locum decuit toga, talis ab Histro
2.368	vel Scythico victor rediens Gradivus ab axe
2.369	deposito mitis clipeo candentibus urbem
2.370	ingreditur trabeatus equis ; spatiosa Quirinus 
2.371	frena regit currumque patris Bellona cruentum
2.372	ditibus exuviis tendens ad sidera quercum
2.373	praecedit, lictorque Metus cum fratre Pavore
2.374	barbara ferratis innectunt colla catenis
2.375	velati galeas lauro, propiusque iugales 
2.376	formido ingentem vibrat succincta securim.
2.377	Vidit ut optato se consule Roma potitam :
2.378	nunc ait “Elysii lucos inrumpere campi,
2.379	nunc libet, ut tanti Curiis miracula voti
2.380	Fabriciisque feram, famae qui vulnere nuper 
2.381	calcatam flevere togam : iam prata choreis
2.382	pulsent nec rigidos pudeat lusisse Catones.
2.383	audiat hoc senior Brutus Poenisque tremendi
2.384	Scipiadae, geminis tandem quod libera damnis
2.385	unius auxilio fasces Libyamque recepi. 
2.386	quod superest unum precibus, fortissime consul,
2.387	adde meis, urbique tuum largire parumper,
2.388	quem rogat, adventum, quam tu belloque fameque
2.389	depulsa terris iterum regnare dedisti.
2.390	splendida suscipiant alium te rostra Camillum, 
2.391	ultorem videant servatoremque Quirites
2.392	et populus quem ductor ames : quibus Africa per te
2.393	nec prius auditas Rhodanus iam donat aristas,
2.394	ut mihi vel Massyla Ceres vel Gallica prosit
2.395	fertilitas messesque vehat nunc umidus Auster, 
2.396	nunc Aquilo, cunctis ditescant horrea ventis.
2.397	Quae tunc Flaminiam stipabunt milia vulgi !
2.398	fallax o quotiens pulvis deludet amorem
2.399	suspensum, veniens omni dum crederis hora !
2.400	spectabunt cupidae matres, spargentur et omnes 
2.401	flore viae, superet cum Pincia culmina consul
2.402	arduus, antiqui species Romana senatus.
2.403	Pompeiana dabunt quantos proscaenia plausus !
2.404	ad caelum quotiens vallis tibi Murcia ducet
2.405	nomen Aventino Pallanteoque recussum ! 
2.406	nunc te conspiciam castris, permitte, relictis
2.407	mox et cum genero trabeis visura secundis.”
2.408	Haec dum Roma refert, iam Fama loquacibus alis
2.409	pervolat Oceanum, Unguis et mille citatos
2.410	festinare iubet proceres, nullique senectus, 
2.411	non iter hibernis obstant nec flatibus Alpes :
2.412	vincit amor, meriti pridem clarique vetustis
2.413	fascibus ad socii properant et vindicis annum,
2.414	sic ubi fecunda reparavit morte iuventam
2.415	et patrios idem cineres collectaque portat 
2.416	unguibus ossa piis Nilique ad litora tendens
2.417	unicus extreme Phoenix procedit ab Euro :
2.418	conveniunt aquilae cunctaeque ex orbe volucres,
2.419	ut Solis mirentur avem ; procul ignea lucet
2.420	ales, odorati redolent cui cinnama busti. 
2.421	Nee minor in caelo chorus est ; exultat uterque
2.422	Theodosius divique tui ; Sol ipse quadrigis
2.423	vere coronatis dignum tibi praeparat annum.
2.424	Est ignota procul nostraeque impervia menti,
2.425	vix adeunda deis, annorum squalida mater, 
2.426	inmensi spelunca aevi, quae tempora vasto
2.427	suppeditat revocatque sinu. complectitur antrum,
2.428	omnia qui placido consumit numine, serpens
2.429	perpetuumque viret squamis caudamque reductam
2.430	ore vorat tacito relegens exordia lapsu. 
2.431	vestibuli custos vultu longaeva decoro
2.432	ante fores Natura sedet, cunctisque volantes
2.433	dependent membris animae. mansura verendus
2.434	scribit iura senex, numeros qui dividit astris
2.435	et cursus stabilesque moras, quibus omnia vivunt 
2.436	ac pereunt fixis cum legibus. ille recenset,
2.437	incertum quid Martis iter certumque Tonantis
2.438	prospiciat mundo ; quid velox semita Lunae
2.439	pigraque Saturni ; quantum Cytherea sereno
2.440	curriculo Phoebique comes Cyllenius erret. 
2.441	Illius ut magno Sol limine constitit antri,
2.442	occurrit Natura potens seniorque superbis
2.443	canitiem inclinat radiis. tum sponte reclusus
2.444	laxavit postes adamas, penetrale profundum
2.445	panditur et sedes aevique arcana patescunt. 
2.446	hic habitant vario facies distincta metallo
2.447	saecula certa locis : illic glomerantur acna,
2.448	hic ferrata rigent, illic argentea candent.
2.449	eximia regione domus, contingere terris
2.450	difficilis, rutili stabat grex aureus anni : 
2.451	quorum praecipuum pretioso corpore Titan
2.452	signandum Stilichone legit ; tunc imperat omncs
2.453	pone sequi dictisque simul compellat euntes :
2.454	“En, cui distulimus melioris saecla metalli,
2.455	consul adest. ite optati mortalibus anni, 
2.456	ducite virtutes ; hominum florescite rursus
2.457	ingeniis hilares Baccho frugumque feraces.
2.458	non inter geminos Anguis glaciale Triones
2.459	sibilet, inmodico nec frigore saeviat Ursa.
2.460	non toto fremat ore 1 Leo, nec brachia Caneri 
2.461	urat atrox aestas, madidae nec prodigus urnae
2.462	semina praerupto dissolvat Aquarius imbre.
2.463	Phrixeus roseo producat fertile cornu
2.464	ver Aries, pingues nec grandine tundat olivas
2.465	Scorpius ; autumni maturet germina Virgo, 
2.466	lenior et gravidis adlatret Sirius uvis.”
2.467	Sic fatus croceis rorantes ignibus hortos
2.468	ingreditur vallemque suam, quam flammeus ambit
2.469	rivus et inriguis largum iubar ingerit herbis,
2.470	quas Solis pascuntur equi ; flagrantibus inde 
2.471	caesariem sertis et lutea lora iubasque
2.472	subligat alipedum, gelidas hinc Lucifer ornat,
2.473	hinc Aurora comas iuxtaque adludit habenis
2.474	aureus et nomen praetendit consulis Annus :
2.475	inque novos iterum revoluto cardine cursus 
2.476	scribunt aetheriis Stilichonem sidera fastis.
3.1	Maior Scipiades, Italis qui solus ab oris
3.2	in proprium vertit Punica bella caput,
3.3	non sine Pieriis exercuit artibus arma :
3.4	semper erat vatum maxima cura duci.
3.5	gaudet enim virtus testes sibi iungere Musas ; 
3.6	carmen amat quisquis carmine digna gerit.
3.7	ergo seu patriis primaevus manibus ultor
3.8	subderet Hispanum legibus Oceanum,
3.9	seu Tyrias certa fracturus cuspide vires
3.10	inferret Libyco signa tremenda mari, 
3.11	haerebat doctus lateri castrisque solebat
3.12	omnibus in medias Ennius ire tubas,
3.13	illi post lituos pedites favere canenti
3.14	laudavitque nova caede cruentus eques.
3.15	cumque triumpharet gemina Carthagine victa 
3.16	(hanc vindex patri vicerat, hanc patriae),
3.17	cum longi Libyam tandem post funera belli
3.18	ante suas maestam cogeret ire rotas :
3.19	advexit reduces secum Victoria Musas
3.20	et sertum vati Martia laurus erat.
3.21	Noster Scipiades Stilicho, quo concidit alter
3.22	Hannibal antiquo saevior Hannibale,
3.23	te mihi post quintos annorum Roma recursus
3.24	reddidit et votis iussit adesse suis.
3.25	Quem populi plausu, procerum quem voce petebas,
3.26	adspice, Roma, virum. iam tempora desine longae
3.27	dinumerare viae visoque adsurgcre semper
3.28	pulvere : non dubiis ultra torquebcre votis.
3.29	totus adest oculis, aderat qui mentibus olim, 
3.30	spe maior, fama melior. venerare curulem,
3.31	quae tibi restituit fasces ; complectere dextram,
3.32	sub iuga quae Poenos iterum Romana redegit.
3.33	excipe magnanimum pectus, quo frena reguntur
3.34	imperii, cuius libratur sensibus orbis. 
3.35	OS sacrum, quod in acre colis, miraris in auro,
3.36	cerne libens : hic est felix bellator ubique,
3.37	defensor Libyae, Rheni pacator et Histri.
3.38	Ostentare suos prisco si more labor es
3.39	et gentes cuperet vulgo monstrare subactas, 15
3.40	certassent utroque pares a cardine laurus :
3.41	haec Alamannorum spoliis, Australibus ilia
3.42	ditior exuviis ; illinc flavente Sygambri
3.43	caesarie, nigris hinc Mauri crinibus irent.
3.44	ipse albis veheretur equis currumque secutus 
3.45	laurigerum festo fremuisset carmine miles.
3.46	hi famulos traherent reges ; hi facta metallo
3.47	oppida vel montes captivaque flumina ferrent.
3.48	hinc Libyci fractis lugerent cornibus amnes ;
3.49	inde catenate gemeret Germania Rheno. 25
3.50	sed non inmodicus proprii iactator honoris
3.51	consul, Roma, tuus. non illum praemia tantum
3.52	quam labor ipse iuvat ; strepitus fastidit inanes
3.53	inque animis hominum pompa meliore triumphat.
3.54	Non alium certe Romanae clarius arces 
3.55	suscepere ducem, nec cum cedente rediret
3.56	Fabricius Pyrrho nec cum Capitolia curru
3.57	Pellaeae domitor Paullus conscenderet aulae.
3.58	nec similis Latias patefecit gloria portas
3.59	post Numidas Mario, post classica Martis Eoi 
3.60	Pompeio. nulli pars aemula defuit umquam,
3.61	quae gravis obstreperet laudi, stimulisque malignis
3.62	facta sequebatur quamvis ingentia livor :
3.63	solus hie invidiae fines virtute reliquit
3.64	humanumque modum. quis enim livescere possit, 40
3.65	quod numquam pereant stellae ? quod luppiter olim
3.66	possideat caelum ? quod noverit omnia Phoebus ?
3.67	est aliquod meriti spatium, quod nulla furentis
3.68	invidiae mensura capit. ductoribus illis
3.69	praeterea diversus erat favor : aequior ille 
3.70	patribus invisus plebi ; popularibus illi
3.71	munito studiis languebat gratia patrum.
3.72	omnis in hoc uno variis discordia cessit
3.73	ordinibus ; laetatur eques plauditque senator
3.74	votaque patricio certant plebeia favori. 
3.75	O felix servata vocat quem Roma parentem !
3.76	o mundi communis amor, cui militat omnis
3.77	Gallia, quem regum thalamis Hispania nectit,
3.78	cuius et adventum crebris petiere Quirites
3.79	vocibus et genero meruit praestante senatus ! 
3.80	non sic virginibus flores, non frugibus imbres,
3.81	prospera non fessis optantur flamina nautis,
3.82	ut tuus adspectus populo. quae numine tanto
3.83	litora fatidicas attollunt Delia laurus,
3.84	venturi quotiens adfulsit Apollinis arcus ? 
3.85	quae sic aurifero Pactoli fonte tumescit
3.86	Lydia, cum domitis adparuit Euhius Indis ?
3.87	nonne vides et plebe vias et tecta latere
3.88	matribus ? his, Stilicho, cunctis inopina reluxit
3.89	te victore salus ! septem circumspice montes, 
3.90	qui solis radios auri fulgore lacessunt,
3.91	indutosque arcus spoliis aequataque templa
3.92	nubibus et quidquid tanti struxere triumphi.
3.93	quantum profueris, quantam servaveris urbem,
3.94	attonitis metire oculis. haec fabula certe 
3.95	cuncta forent, si Poenus adhuc incumberet Austro.
3.96	Mos erat in veterum castris, ut tempora quercu
3.97	velaret, validis fuso qui viribus hoste
3.98	casurum potuit morti subduccre civem.
3.99	at tibi quae poterit pro tantis civica reddi 
3.100	moenibus ? aut quantae pensabunt facta coronae ?
3.101	nec solam populi vitam debere fatetur
3.102	armis Roma tuis ; sed, quo iucundior esset
3.103	lucis honoratae fructus, venerabile famae
3.104	pondus et amissas vires et regna recepit. 
3.105	iam non praetumidi supplex Orientis ademptam
3.106	legatis poscit Libyam famulosve precatur
3.107	(dictu turpe) suos : sed robore freta Gabino
3.108	te duce Romana tandem se vindicat ira.
3.109	ipsa iubet signis bellaturoque togatus 
3.110	imperat et spectant aquilae decreta senatus.
3.111	ipsa tibi trabeas ultro dedit, ipsa curulem
3.112	obtulit ultori fastosque ornare coegit.
3.113	Nil perdit decoris prisci nec libera quaerit
3.114	saecula, cum donet fasces, cum proelia mandet ; 
3.115	seque etiam crevisse videt. quis Gallica rura,
3.116	quis meminit Latio Senonum servisse ligones ?
3.117	aut quibus exemplis fecunda Thybris ab Arcto
3.118	vexit Lingonico sudatas vomere messes ?
3.119	ilia seges non auxilium modo praebuit urbi, 
3.120	sed fuit indicio, quantum tibi, Roma, liceret :
3.121	admonuit dominae gentes instarque tropaei
3.122	rettulit ignotum gelidis vectigal ab oris.
3.123	Hoc quoque maiestas augescit plena Quirini,
3.124	rectores Libyae populo quod iiidice pallent 
3.125	et post emeritas moderator quisque secures
3.126	discrimen letale subit, quid Poenus arator
3.127	intulerit, madidus quantum transmiserit Auster.
3.128	ardua qui late terris responsa dedere,
3.129	hic trepidant humiles ; tremuit quos Africa nuper, 
3.130	cernunt rostra reos. cani virtutibus aevi
3.131	materiam pandit Stilicho populumque vetusti
3.132	culminis inmemorem dominandi rursus in usum
3.133	excitat, ut magnos calcet metuendus honores,
3.134	pendat iustitia crimen, pietate remittat 
3.135	errorem purosque probet damnetque nocentes
3.136	et patrias iterum clemens exerceat artes.
3.137	Fallitur egregio quisquis sub principe credit
3.138	servitium. numquam libertas gratior extat
3.139	quam sub rege pio. quos praeficit ipse regendis 
3.140	rebus, ad arbitrium plebis patrumque reducit
3.141	conceditque libens, meritis seu praemia poscant
3.142	seu punire velint. posito iam purpura fastu
3.143	de se iudicium non indignatur haberi.
3.144	sic docuit regnare socer, sic cauta iuventae 120
3.145	frena dedit, teneros sic moribus induit annos
3.146	verior Augusti genitor, fiducia belli,
3.147	pacis consilium : per quem squalore remote
3.148	pristina Romuleis infloruit artibus aetas,
3.149	per quem fracta diu translataque paene potestas 
3.150	non oblita sui servilibus exulat arvis,
3.151	in proprium sed ducta larem victricia reddit
3.152	fata solo fruiturque iterum, quibus haeserat olim,
3.153	auspiciis capitique errantia membra reponit.
3.154	Proxime dis consul, tantae qui prospicis urbi, 
3.155	qua nihil in terris complectitur altius aether,
3.156	cuius nec spatium visus nec corda decorem
3.157	nec laudem vox ulla capit ; quae luce metalli
3.158	aemula vicinis fastigia conserit astris ;
3.159	quae septem scopulis zonas imitatur Olympi ; 
3.160	armorum legumque parens quae fundit in omnes
3.161	imperium primique dedit cunabula iuris.
3.162	haec est exiguis quae finibus orta tetendit
3.163	in geminos axes parvaque a sede profecta
3.164	dispersit cum sole manus. haec obvia fatis 
3.165	innumeras uno gereret cum tempore pugnas,
3.166	Hispanas caperet, Siculas obsideret urbes
3.167	et Gallum terris prosterneret, aequore Poenum,
3.168	numquam succubuit damnis et territa nullo
3.169	vulnere post Cannas maior Trebiamque fremebat 
3.170	et, cum iam premerent flammae murumque feriret
3.171	hostis, in extremos aciem mittebat Hiberos
3.172	nec stetit Oceano remisque ingressa profundum
3.173	vincendos alio quaesivit in orbe Britannos.
3.174	haec est in gremium victos quae sola recepit 
3.175	humanumque genus communi nomine fovit
3.176	matris, non dominae ritu, civesque vocavit
3.177	quos domuit nexuque pio longinqua revinxit.
3.178	huius pacificis debemus moribus omnes,
3.179	quod veluti patriis regionibus utitur hospes ; 
3.180	quod sedem mutare licet ; quod cernere Thylen
3.181	lusus et horrendos quondam penetrare recessus ;
3.182	quod bibimus passim Rhodanum, potamus Orontem ;
3.183	quod cuncti gens una sumus. nec terminus umquam
3.184	Romanae dicionis erit, nam cetera regna 
3.185	luxuries vitiis odiisque superbia vertit :
3.186	sic male sublimes fregit Spartanus Athenas
3.187	atque idem Thebis cecidit ; sic Medus ademit
3.188	Assyrio Medoque tulit moderamina Perses ;
3.189	subiecit Persen Macedo, cessurus et ipse 
3.190	Romanis. haec auguriis firmata Sibyllae,
3.191	haec sacris animata Numae. huic 1 fulmina vibrat
3.192	Iuppiter ; hanc tota Tritonia Gorgone velat.
3.193	arcanas huc Vesta faces, huc orgia Bacchus
3.194	transtulit et Phrygios genetrix turrita leones ; 
3.195	hue defensurus morbos Epidaurius hospes
3.196	reptavit placido tractu, vectumque per undas
3.197	insula Paeonium texit Tiberina draconem.
3.198	Hanc tu cum superis, Stilicho praeclare, tueris,
3.199	protegis hanc clipeo patriam regumque ducumque 
3.200	praecipueque tuam. dedit haec exordia lucis
3.201	Eucherio puerumque ferens hic regia mater
3.202	Augusto monstravit avo ; laetatus at ille
3.203	sustulit in Tyria reptantem veste nepotem,
3.204	Romaque venturi gaudebat praescia fati, 
3.205	quod te iam tanto meruisset pignore civem.
3.206	Nee tamen ingratum nec, qui benefacta referre
3.207	nesciat, hunc credas populum. si volvere priscos
3.208	annales libeat : quotiens hic proelia sumpsit
3.209	pro sociis ! quotiens dono concessit amicis 
3.210	regibus Ausonio quaesitas sanguine terras !
3.211	publica sed numquam tanto se gratia fudit
3.212	adsensu : quis enim princeps non omnibus egit
3.213	obsequiis dominum sese patremque vocari,
3.214	quod tibi continuis resonant convexa diebus ? 
3.215	macte novis consul titulis ! Mavortia plebes
3.216	te dominum Bruto non indignante fatetur
3.217	et, quod adhuc nullo potuit terrore coacta
3.218	libertas Romana pati, Stilichonis amori
3.219	detulit. exultant avidi, quocumque decorus 
3.220	conspiciare loco, nomenque ad sidera tollunt
3.221	nec vaga dilecto satiantur lumina vultu :
3.222	seu circum trabeis fulgentibus aureus intres,
3.223	seu celebres ludos, solio seu fultus eburno
3.224	cingas iure forum, denso seu turbine vulgi 
3.225	circumfusa tuae conscendant rostra secures.
3.226	Quae vero procerum voces, quam certa fuere
3.227	gaudia, cum totis exurgens ardua pennis
3.228	ipsa duci sacras Victoria panderet aedes !
3.229	o palma viridi gaudens et amica tropaeis 
3.230	custos imperii virgo, quae sola mederis
3.231	vulneribus nullumque doces sentire laborem,
3.232	seu tibi Dictaeae placuerunt astra Coronae
3.233	seu magis aestivo sedes vicina Leoni,
3.234	seu sceptrum sublime Iovis seu Palladis ambis 
3.235	aegida, seu fessi mulces suspiria Martis,
3.236	adsis perpetuum Latio votisque senatus
3.237	adnue, diva, tui. Stilicho tua saepius ornet
3.238	limina teque simul rediens in castra reducat.
3.239	hunc bellis comitare favens, hunc redde togatum 
3.240	consiliis. semper placidis te moribus egit
3.241	servavitque piam victis nec polluit umquam
3.242	laurum saevitia. cives nec fronte superba
3.243	despicit aut trepidam vexat legionibus urbem ;
3.244	sed verus patriae consul cessantibus armis 
3.245	contentus lictore venit nec inutile quaerit
3.246	ferri praesidium solo munitus amore.
3.247	Magnarum nec parens opum geminare profundas
3.248	distulit impensas, sed post miracula castris
3.249	edita vel genero Romae maiora reservat. 
3.250	auratos Rhodiis imbres nascente Minerva
3.251	indulsisse Iovem perhibent, Bacchoque paternum
3.252	iam pulsante femur mutatus palluit Hermus
3.253	in pretium, votique famem passurus avari
3.254	ditabat rutilo quidquid Mida tangeret auro ; 
3.255	fabula seu verum canitur : tua copia vicit
3.256	fontem Hermi tactumque Midae pluviamque Tonantis.
3.257	obscurat veteres obscurabitque futuros
3.258	par donis armisque manus ; si solveret ignis
3.259	quot dedit inmanes vili pro pondere massas 
3.260	argenti, potuere lacus et flumina fundi.
3.261	Nee tibi, quae pariter silvis dominaris et astris,
3.262	exiguam Stilicho movit, Latonia, curam :
3.263	tu quoque nobilibus spectacula nostra laboras
3.264	inlustrare feris summoque in vertice rupis 
3.265	Alpinae socias arcu cessante pudicas
3.266	et pharetratarum comitum inviolabile cogis
3.267	concilium, veniunt umcros et brachia nudae
3.268	armataeque manus iaculis et terga sagittis,
3.269	incomptae pulchraeque tamen ; sudoribus ora 
3.270	pulverulenta rubent, sexum nec cruda fatetur
3.271	virginitas ; sine lege comae ; duo cingula vestem
3.272	crure tenus pendere vetant. praecedit amicas
3.273	flava Leontodame, sequitur nutrita Lycaeo
3.274	Nebrophone telisque domat quae Maenala Thero. 
3.275	ignea Cretaea properat Britomartis ab Ida
3.276	et cursu Zephyris numquam cessura Lycaste.
3.277	iungunt se geminae metuenda feris Hecaerge
3.278	et soror, optatum numen venantibus, Opis
3.279	progenitae Scythia : divas nemorumque potentes 
3.280	fecit Hyperboreis Delos praelata pruinis.
3.281	hae septem venere duces ; exercitus alter
3.282	Nympharum incedunt, acies formosa Dianae,
3.283	centum Taygeti, centum de vertice Cynthi
3.284	et totidem casto genuit quas flumine Ladon. 
3.285	has ubi collectas vidit, sic Delia coepit :
3.286	“O sociae, mecum thalami quae iura perosae
3.287	virgineo gelidos percurritis agmine montes,
3.288	cernitis ut Latio superi communibus ornent
3.289	hunc annum studiis ? quantos Neptunus equorum 
3.290	donet ab orbe greges ? laudi quod nulla canendae
3.291	fratris plectra vacent ? nostram quoque sentiat idem
3.292	quam meritis debemus opem. non spicula poscit
3.293	iste labor ; maneant clausis nunc sicca pharetris,
3.294	omnis et a solitis noster venatibus arcus 
3.295	temperet ; in solam cruor hic servetur harenam.
3.296	retibus et clatris dilata morte tenendae
3.297	ducendaeque ferae, cupidas arcete sagittas ;
3.298	consulis in plausum casuris parcite monstris.
3.299	acceleret divisa manus : mihi cursus anhelas 
3.300	tenditur ad Syrtes, mecum Dictynna Lycaste
3.301	et comes Opis eat ; steriles iuvat ire per aestus :
3.302	namque feras aliis tellus Maurusia donum
3.303	praebuit, huic soli debet sed victa tributum.
3.304	dum nos horribiles Libyae scrutamur alumnos, 
3.305	Europae vos interea perquirite saltus
3.306	et scopulos. posita ludat formidine pastor
3.307	securisque canat Stilichonem fistula silvis.
3.308	pacet muneribus montes qui legibus urbes.”
3.309	Dixit et extemplo frondosa fertur ab Alpe 
3.310	trans pelagus ; cervi currum subiere iugales,
3.311	quos decus esse deae primi sub limine caeli
3.312	roscida fecundis concepit Luna cavernis :
3.313	par nitor intactis nivibus ; frons discolor auro
3.314	germinat et spatio summas aequantia fagos 
3.315	cornua ramoso surgunt procera metallo.
3.316	Opis frena tenet, fert retia rara Lycaste
3.317	auratasque plagas, inmortalesque Molossi
3.318	latrantes mediis circum iuga nubibus ibant.
3.319	quinque aliae paribus (Phoebe sic iusserat) armis 
3.320	diversa regione ruunt ducitque cohortem
3.321	quaeque suam. variae formis et gente sequuntur
3.322	ingenioque canes, illae gravioribus aptae
3.323	morsibus, hae pedibus celeres, hae nare sagaces,
3.324	hirsutaeque fremunt Cressae tenuesque Lacaenac 
3.325	magnaque taurorum fracturae colla Britannae.
3.326	Dalmatiae lucos abruptaque brachia Pindi
3.327	sparsa comam Britomartis agit. tu Gallica cingis
3.328	lustra, Leontodame, Germanorumque paludes
3.329	eruis et si quis defensus harundine Rheni 
3.330	vastus aper nimio dentes curvaverat aevo.
3.331	nubiferas Alpes Appenninique recessus
3.332	Garganique nives Hecaerge prompta fatigat,
3.333	speluncas canibus Thero rimatur Hiberas
3.334	informesque cavis ursos detrudit ab antris, 
3.335	quorum saepe Tagus manantes sanguine rictus
3.336	non satiavit aquis et quos iam frigore segnes
3.337	Pyrenaea tegit latebrosis frondibus ilex.
3.338	Cyrnaeis Siculisque iugis venata virago
3.339	Nebrophone cervos aliasque in vincula cogit 
3.340	non saevas pecudes, sed luxuriantis harenae
3.341	delicias, pompam nemorum. Quodcumque tremcndum
3.342	dentibus aut insigne iubis aut nobile cornu
3.343	aut rigidum saetis, capitur decus omne timorque
3.344	silvarum. non cauta latent, non mole resistunt 
3.345	fortia, non volucri fugiunt pernicia cursu.
3.346	haec laqueis innexa gemunt ; haec clausa feruntur
3.347	ilignis domibus. fabri nec tigna polire
3.348	sufficiunt ; rudibus fagis texuntur et ornis
3.349	frondentes caveae. ratibus pars ibat onustis 
3.350	per freta vel fluvios : exanguis dextera torpet
3.351	remigis et propriam metuebat navita mercem.
3.352	per terram pars ducta rotis, longoque morantur
3.353	ordine plaustra vias montanis plena triumphis
3.354	et fera sollicitis vehitur captiva iuvencis, 
3.355	explebat quibus ante famem, quotiensque reflexi
3.356	conspexere boves, pavidi temone recedunt.
3.357	Iamque pererratis Libyae flagrantibus oris
3.358	legerat eximios Phoebi germana leones,
3.359	Hesperidas qui saepe fugant ventoque citatis 
3.360	terrificant Atlanta iubis armentaque longe
3.361	vastant Aethiopum quorumque impune fragosa
3.362	murmura pastorum numquam venere per aures.
3.363	non illos tacdae ardentes, non strata superne
3.364	lapsuro virgulta solo, non vocibus haedi 
3.365	pendentis stimulata fames, non fossa fefellit ;
3.366	ultro se voluere capi gaudentque videri
3.367	tantae praeda deae. respirant pascua tandem ;
3.368	agricolae reserant iam tuta mapalia Mauri.
3.369	tum virides pardos et cetera colligit Austri 
3.370	prodigia inmanesque simul Latonia dentes,
3.371	qui secti ferro in tabulas auroque micantes
3.372	inscripti rutilum caelato consule nomen
3.373	per proceres et vulgus eant. stupor omnibus Indis
3.374	plurimus ereptis elephas inglorius errat 
3.375	dentibus : insedit nigra cervice gementum
3.376	et fixum dea quassat ebur penitusque cruentis
3.377	stirpibus avulsis patulos exarmat hiatus,
3.378	ipsos quin etiam nobis miracula vellet
3.379	ducere : sed pigra cunctari mole veretur. 
3.380	Tyrrhenas fetus Libycos amplexa per undas
3.381	classis torva 1 sonat, caudamque in puppe retorquens
3.382	ad proram iacet usque leo : vix sublevat unum
3.383	tarda ratis ! fremitus stagnis auditur in imis
3.384	cunctaque prosiliunt cete terrenaque Nereus 
3.385	confert monstra suis et non aequare fatetur.
3.386	aequora sic victor quotiens per rubra Lyaeus
3.387	navigat, intorquet clavum Silenus et acres
3.388	adsudant tonsis Satyri taurinaque pulsu
3.389	Baccharum Bromios invitant tympana remos : 
3.390	transtra ligant hederae, malum circumflua vestit
3.391	pampinus, antennis inlabitur ebria serpens,
3.392	perque mero madidos currunt saliuntque rudentes
3.393	lynces et insolitae mirantur carbasa tigres.
