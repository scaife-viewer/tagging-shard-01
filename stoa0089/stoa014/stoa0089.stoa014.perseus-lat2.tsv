1	Sol, qui flammigeris mundum complexus habenis
2	volvis inexhausto redeuntia saecula motu,
3	sparge diem meliore coma crinemque repexi
4	blandius elato surgant temone iugales
5	efflantes roseum frenis spumantibus ignem.
6	iam nova germanis vestigia torqueat annus
7	consulibus, laetique petant exordia menses.
8	Scis genus Auchenium, nec te latuere potentes
9	Anniadae; nam saepe soles ductoribus illis
10	instaurare vias et cursibus addere nomen. 
11	his neque per dubium pendet Fortuna favorem
12	nec novit mutare vices, sed fixus in omnes
13	cognatos procedit honos. quemcumque require
14	hac de stirpe virum; certum est de consule nasci.
15	per fasces numerantur avi semperque renata 
16	nobilitate virent, et prolem fata sequuntur
17	continuum simili servantia lege tenorem.
18	nec quisquam procerum temptat, licet aere vetusto
19	floreat et claro cingatur Roma senatu,
20	se iactare parem; sed, prima sede relicta 
21	Aucheniis, de iure licet certare secundo:
22	haud secus ac tacitam Luna regnante per Arcton
23	sidereae cedunt acies, cum fratre retuso
24	aemulus adversis flagraverit ignibus orbis;
25	tunc iubar Arcturi languet, tunc fulva Leonis 
26	ira perit, Plaustro iam rara intermicat Arctos
27	indignata tegi, iam caligantibus armis
28	debilis Orion dextram miratur inertem.
29	Quem prius adgrediar? veteris quis facta Probini
30	nesciat aut nimias laudes ignoret Olybri? 
31	Vivit adhuc completque vagis sermonibus aures
32	gloria fusa Probi, quam non ventura silebunt
33	lustra nec ignota rapiet sub nube vetustas.
34	illum fama vehit trans aequora transque remotas
35	Tethyos ambages Atlanteosque recessus. 
36	audiit et gelido si quem Maeotia pascit
37	sub love vel calido si quis coniunctus in axe
38	nascentem te, Nile, bibit. virtutibus ille
39	Fortunam domuit numquamque levantibus alte
40	intumuit rebus; sed mens circumflua luxu 
41	noverat intactum vitio servare rigorem.
42	hic non divitias nigrantibus abdidit antris
43	nec tenebris damnavit opes; sed largior imbre
44	sueverat innumeras hominum ditare catervas.
45	quippe velut denso currentia munera nimbo 
46	cernere semper erat, populis undare penates,
47	adsiduos intrare inopes, remeare beatos.
48	praeceps ilia manus fluvios superabat Hiberos
49	aurea dona vomens (sic vix 1 tellure revulsa
50	sollicitis fodiens miratur collibus aurum), 
51	quantum stagna Tagi rudibus stillantia venis
52	effluxere decus, quanto pretiosa metalli
53	Hermi ripa micat, quantas per Lydia culta
54	despumat rutilas dives Pactolus harenas.
55	Non, mihi centenis pateant si vocibus ora 
56	multifidusque ruat centum per pectora Phoebus,
57	acta Probi narrare queam, quot in ordine gentes
58	rexerit, ad summi quotiens fastigia iuris
59	venerit, Italiae late cum frena teneret
60	Illyricosque sinus et quos arat Africa campos. 
61	sed nati vicere patrem solique merentur
62	victores audire Probi. non contigit illi
63	talis honor, prima cum parte viresceret aevi,
64	nec consul cum fratre fuit. vos nulla fatigat
65	cura diu maiora petens, non anxia mentem 
66	spes agit et longo tendit praecordia voto:
67	coepistis quo finis erat. primordia vestra
68	vix pauci meruere senes, metasque tenetis
69	ante genas dulces quam flos iuvenilis inumbret
70	oraque ridenti lanugine vestiat aetas. 
71	tu, precor, ignarum doceas, Parnasia, vatem,
72	quis deus ambobus tanti sit muneris auctor.
73	Postquam fulmineis impellens viribus hostem
74	belliger Augustus trepidas laxaverat Alpes,
75	Roma Probo cupiens dignas persolvere grates 
76	sedula pro natis dominum flexura rogando
77	ire parat. famuli currum iunxere volantem
78	Impetus horribilisque Metus, qui semper agentes
79	proelia cum fremitu Romam comitantur anhelo,
80	sive petat Parthos seu cuspide turbet Hydaspen. 
81	hic ligat axe rotas; hic sub iuga ferrea nectit
82	cornipedes rigidisque docet servire lupatis.
83	ipsa, triumphatis qua possidet aethera regnis,
84	adsilit innuptae ritus imitata Minervae.
85	nam neque caesariem crinali stringere cultu 
86	colla nec ornatu patitur mollire retorto;
87	dextrum nuda latus, niveos exerta lacertos,
88	audacem retegit mammam, laxumque coercens
89	mordet gemma sinum; nodus, qui sublevat ensem,
90	album puniceo pectus discriminat ostro. 
91	miscetur decori virtus pulcherque severo
92	armatur terrore pudor, galeaeque minaci
93	flava cruentarum praetenditur umbra iubarum,
94	et formidato clipeus Titana lacessit
95	lumine. quem tota variarat Mulciber arte. 
96	hic patrius Mavortis amor fetusque notantur
97	Romulei; plus amnis inest et belua nutrix;
98	electro Tiberis, pueri formantur in auro;
99	fingunt aera lupam; Mavors adamante coruscat.
100	Iam simul emissis rapido velocior Euro 
101	fertur equis; strident Zephyri cursuque rotarum
102	saucia dividuis clarescunt nubila sulcis.
103	nec traxere moras, sed lapsu protinus uno,
104	quem poscunt, tetigere locum: qua fine sub imo
105	angustant aditum curvis anfractibus Alpes 
106	claustraque congestis scopulis durissima tendunt,
107	non alia reseranda manu, sed pervia tantum
108	Augusto geminisque fidem mentita tyrannis.
109	semirutae turres avulsaque moenia fumant;
110	crescunt in cumulum strages vallemque profundam
111	aequavere iugis; stagnant inmersa cruore 
112	corpora; turbantur permixto funere manes.
113	Haud procul exhausto laetus certamine victor
114	caespite gramineo consederat arbore fultus
115	adclines umeros; dominum gavisa coronat 
116	terra suum, surguntque toris maioribus herbae.
117	sudor adhuc per membra calet creberque recurrit
118	halitus et placidi radiant in casside vultus:
119	qualis letifera populatus caede Gelonos
120	procubat horrendus Getico Gradivus in arvo; 
121	exuvias Bellona levat, Bellona tepentes
122	pulvere solvit equos, inmensaque cornus in hastam
123	porrigitur tremulisque ferit splendoribus Hebrum.
124	Ut stetit ante ducem discussas Roma per auras,
125	conscia ter sonuit rupes et inhorruit atrum 
126	maiestate nemus. prior hic: o numen amicum 
127	dux ait “et legum genetrix longeque regendo
128	circumfusa polo consors ac dicta Tonantis,
129	die agedum, quae causa viae? cur deseris arces
130	Ausonias caelumque tuum? die, maxima rerum! 
131	non ego vel Libycos cessem tolerare labores
132	Sarmaticosve pati medio sub frigore Cauros,
133	si tu, Roma, velis; pro te quascumque per oras
134	ibimus et nulla sub tempestate timentes
135	solstitio Meroen, bruma temptabimus Histrum,”
136	Tum regina refert: “non me latet, indite rector,
137	quod tua pro Latio victricia castra laborant
138	nec quod servitium rursus Furiaeque rebelles
139	edomitae paribus sub te cecidere triumphis.
140	sed precor hoc donum cum libertate recenti 
141	adicias, si vera manet reverentia nostri.
142	sunt mihi pubentes alto de semine fratres,
143	pignora cara Probi, festa quos luce creatos
144	ipsa meo fovi gremio. cunabula parvis
145	ipsa dedi, cum matris onus Lucina beatum 
146	solveret et magnos proferrent sidera partus,
147	his ego nec Decios pulchros fortesve Metellos
148	praetulerim, non, qui Poenum domuere ferocem,
149	Scipiadas Gallisque genus fatale Camillos.
150	Pieriis pollent studiis multoque redundant 
151	eloquio; nec desidiis dapibusve paratis
152	indulgere iuvat nec tanta licentia vitae
153	adripit aut mores aetas lasciva relaxat:
154	sed gravibus curis animum sortita senilem
155	ignea longaevo frenatur corde iuventus. 
156	illis, quam propriam ducunt ab origine, sortem
157	oramus praebere velis annique futurum
158	devoveas venientis iter, non improba posco,
159	non insueta dabis: domus haec de more requirit.
160	adnue: sic nobis Scythicus famuletur Araxes, 
161	sic Rhenus per utrumque latus, Medisque subactis
162	nostra Semiramiae timeant insignia turres;
163	sic fluat attonitus Romana per oppida Ganges.”
164	Ductor ad haec: “optata iubes ultroque volentem,
165	diva, rogas; non haec precibus temptanda fuissent.
166	usque adeone meam condunt oblivia mentem, 
167	ut pigeat meminisse Probi, quo vindice totam
168	vidimus Hesperiam fessasque resurgere gentes?
169	ante dabunt hiemes Nilum, per flumina dammae
170	errabunt glacieque niger damnabitur Indus, 
171	ante Thyesteis iterum conterrita mensis
172	intercisa dies refugos vertetur in ortus,
173	quam Probus a nostro possit discedere sensu.”
174	Dixerat et velox iam nuntius advolat urbem.
175	extemplo strepuere chori collesque canoris 
176	plausibus impulsi septena voce resultant,
177	laetatur veneranda parens et pollice docto
178	iam parat auratas trabeas cinctusque micantes
179	stamine, quod molli tondent de stipite Seres
180	frondea lanigerae carpentes vellera silvae, 
181	et longum tenues tractus producit in aurum
182	filaque concreto cogit squalere metallo:
183	qualis purpureas praebebat Candida vestes
184	numinibus Latona suis, cum sacra redirent
185	ad loca nutricis iam non errantia Deli, 
186	ilia feros saltus et desolata relinquens
187	Maenala lassato certis venatibus arcu,
188	Phoebus adhuc nigris rorantia tela venenis
189	extincto Pythone gerens; tunc insula notos
190	lambit amica pedes ridetque Aegaeus alumnis 
191	lenior et blando testatur gaudia fluctu.
192	Sic Proba praecipuo natos exornat amictu:
193	quae decorat mundum, cuius Romana potestas
194	fetibus augetur. credas ex aethere lapsam
195	stare Pudicitiam vel sacro ture vocatam 
196	Iunonem Inachiis oculos advertere templis.
197	talem nulla refert antiquis pagina libris
198	nec Latiae cecinere tubae nec Graeca vetustas.
199	coniuge digna Probo; nam tantum coetibus extat
200	femineis, quantum supereminet ille maritos. 
201	ceu sibi certantes, sexus quid possit uterque,
202	hunc legere torum. taceat Nereida nuptam
203	Pelion. o duplici fecundam consule matrem
204	felicemque uterum, qui nomina parturit annis!
205	Ut sceptrum gessere manu membrisque rigentes
206	aptavere togas, signum dat summus hiulca 
207	nube Pater gratamque facem per inane rotantes
208	prospera vibrati tonuerunt omina nimbi,
209	accepit sonitus curvis Tiberinus in antris
210	ima valle sedens. adrectis auribus haesit, 
211	unde repentinus populi fragor. ilicet herbis
212	pallentes thalamos et structa cubilia musco
213	deserit ac Nymphis urnam commendat erilem.
214	illi glauca nitent hirsute lumina vultu
215	caeruleis infecta notis, reddentia patrem 
216	Oceanum; crispo densantur gramine colla;
217	vertice luxuriat toto crinalis harundo,
218	quam neque fas Zephyris frangi nec sole perustam
219	aestivo candore mori; sed vivida frondet
220	aequaevum complexa caput, taurina levantur 
221	cornua temporibus raucos sudantia rivos;
222	distillant per pectus aquae; frons hispida manat
223	imbribus; in liquidos fontes se barba repectit.
224	palla graves umeros velat, quam neverat uxor
225	Ilia percurrens vitreas sub gurgite telas. 
226	Est in Romuleo procumbens insula Thybri
227	qua medius geminas interfluit alveus urbes
228	discretas subeunte freto, pariterque minantes
229	ardua turrigerae surgunt in culmina ripae.
230	hic stetit et subitum prospexit ab aggere votum: 
231	unanimos 1 fratres iuncto stipante senatu
232	ire forum strictasque procul radiare secures
233	atque uno biiuges tolli de limine fasces.
234	obstupuit visu suspensaque gaudia vocem
235	oppressam tenuere diu; mox incohat ore: 
236	“Respice, si tales iactas aluisse fluentis,
237	Eurota Spartane, tuis. quid protulit aequum
238	falsus olor, valido quamvis decernere caestu
239	noverit et ratibus saevas arcere procellas .''
240	en nova Ledaeis suboles fulgentior astris, 
241	ecce mei cives, quorum iam Signifer optat
242	adventum stellisque parat convexa futuris.
243	iam per noctivagos dominetur Olybrius axes
244	pro Polluce rubens, pro Castore flamma Probini.
245	ipsi vela regent, ipsis donantibus auras 
246	navita tranquillo moderabitur aequore pinum.
247	nunc pateras libare deis, nunc solvere multo
248	nectare corda libet. niveos iam pandite coetus,
249	Naides, et totum violis praetexite fontem;
250	mella ferant silvae; iam profluat ebrius amnis 
251	mutatis in vina vadis: iam sponte per agros
252	sudent inriguae spirantia balsama venae!
253	currat, qui sociae roget in convivia mensae
254	indigenas Fluvios, Italis quicumque suberrant
255	montibus Alpinasque bibunt de more pruinas: 
256	Vulturnusque rapax et Nar vitiatus odoro
257	sulphure tardatusque suis erroribus Ufens
258	et Phaethonteae perpessus damna ruinae
259	Eridanus flavaeque terens querceta Maricae
260	Liris et Oebaliae qui temperat arva Galaesus. 
261	semper honoratus nostris celebrabitur undis
262	iste dies, semper dapibus recoletur opimis.”
263	Sic ait et Nymphae patris praecepta secutae
264	tecta parant epulis ostroque infecta corusco
265	umida gemmiferis inluxit regia mensis. 
266	O bene signatum fraterno nomine tempus!
267	o consanguineis felix auctoribus annus,
268	incipe quadrifidum Phoebi torquere laborem.
269	prima tibi procedat hiems non frigore torpens,
270	non canas vestita nives, non aspera ventis, 
271	sed tepido calefacta Noto; ver inde serenum
272	protinus et liquidi clementior aura Favoni
273	pratis te croceis pingat; te messibus aestas
274	induat autumnusque madentibus ambiat uvis.
275	omni nobilior lustro, tibi gloria soli 
276	contigit exactum numquam memorata per aevum,
277	germanos habuisse duces; te cuncta loquetur
278	tellus; te variis scribent in floribus Horae
279	longaque perpetui ducent in saecula fasti.
